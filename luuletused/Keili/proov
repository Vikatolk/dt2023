Kui sa mind vajad, siis mõtetes palu,
salaja saabun ja võtan su valu.
Salaja sosinal sumedaks muudan koleda öö,
kui seda vaid suudan.
Kui oled õnnetu, otsi mind üles,
teen sulle pai ja istun su süles.
Hellitan hetki mis sinuni viivad
kevadetuule ja annavad tiivad.
Kui sa mind ootad, siis kindlasti tulen
kuupaisteks sulan ja silmad sul sulen.
Vaikuse värvides hommikuhallis
hõõgun kui sädemed sulakristallis.